---
date: 2020-03-23
category: blog
layout: post
tags:
    - Tisková_zpráva
    - Karlovarský_kraj
    - zdravotnictví
title: Je nejvíce postižena Praha nebo Karlovarský kraj?
author: KS Karlovarský kraj
image: posts/virus.jpg
---
Je nejvíce postižena Praha, nebo Karlovarský kraj?

Na Karlovarský kraj dopadá současná pandemie snad nejtvrději ze všech krajů České republiky. A to nejen nejvyšším relativním počtem nakažených, ale také ekonomickými dopady, které pro region ekonomicky závislý na cestovním ruchu a přeshraniční práci v sousedním Německu mohou být tvrdší než ve zbytku republiky.

Počet nakažených koronavirem. To je číslo, které sleduje celá republika. Můžeme se těšit z toho, že v Karlovarském kraji je zatím „jen“ 40 nakažených. Pokud ovšem převedeme tyto nakažené na počet obyvatel, dostaneme se na smutné první místo v republice. V našem regionu je jeden nakažený na 7375 obyvatel, což je ještě horší poměr než v Praze, kde je v absolutních číslech nejvíce nemocných. *„V rámci vládní distribuce pomůcek by měl být brán zřetel na náš nejpostiženější kraj. To se týká i plicních ventilátorů, kterých je v kraji pár desítek. Pevně doufám, že nebudou muset být použity, ale musíme být připraveni na vše,“* sdělil Vojtěch Franta, krajský zastupitel.

Velkým tématem je denní pohyb českých pracovníků v německém pohraničí, tzv. pendlerů. Omezení jejich pohybu by bylo žádoucí pro zastavení šíření nemoci, ale přineslo by nedozírné ekonomické problémy pro tisíce občanů našeho kraje. *„Pochopitelně, že nejlepší by bylo, kdyby v tuto chvíli nikdo hranice nepřekračoval. Nicméně dopady takového opatření bez dalších kroků by byly devastující. Situaci musí řešit vláda se svými německými protějšky, jedná se o zdraví obyvatel Česka i Německa. Jedním z mnoha nápadů Pirátů, který by dopady omezujících opatření pro všechny postižené, tedy nejen pro pedlery, zmírnil, je i krátkodobý nepodmíněný příjem, který by mohl překlenout nejhorší období,“* řekl Petr Třešňák, poslanec za Karlovarský kraj.

Plný dopad současné situace se projeví v řádech měsíců. Příjmy velké části obyvatel našeho kraje jsou přímo vázány na lázeňství, cestovní ruch, nebo přeshraniční styk, včetně pendlerů. Opatření proti koronaviru představují podstatný zásah do HDP našeho kraje a bude pro to důležité, jak našemu kraji vláda ekonomicky pomůže. *„Na všech úrovních samosprávy – vládní, krajské i obecní – musíme vytvořit účelné podpůrné plány pro obnovu, takové malé Marshallovy plány. Věřím, že současná obtížná situace nám přinese i něco dobrého. Uvědomíme si, co je v životě důležité a trochu přibrzdíme náš hektický životní styl. A k tomu může přispět návštěva a relaxace v lázních našeho kraje. Bude to ideální místo na dovolenou,“* uzavírá optimisticky Josef Janů, krajský radní.

Pirátské listy si můžete přečíst **[zde](https://karlovarsky.pirati.cz/download/PiratskeListy_Karlovarskykraj_podzim2020.pdf)**
