---
date: 2021-06-08
category: blog
layout: post
tags:
    - Kultura
title: Živá kultura za časů pandemie
author: Vítězslav Adamec
authorId: vitezslav.adamec
image: posts/03_Vitezslav_Adamec.jpg
important: true
---

**Umělecká sféra zažila v uplynulém roce nebývalou existenční krizi. Z koncertních síní a hudebních klubů velkou část roku nezněly tóny hlasů a nástrojů, z divadelních sálů nebyl slyšet smích či pláč, taktéž kina a galerie zela prázdnotou. O to více si lze cenit vytrvalosti *“posledních Mohykánů”*, kteří se stále snažili prezentovat svá díla alespoň pomocí rozvíjejích se online platforem. Všichni vnitřně cítíme, že umění ve všech svých podobách je pro nás bytostně důležité a nenahraditelné.**

Jaká byla reakce regionálních kulturních institucí v našem kraje na nastalou situaci? Po prvotním šoku se přizpůsobily nastalé situaci a snažily se převést alespoň částečně svůj kulturní program do omezené online podoby a tímto alespoň částečně podpořit místní umělce. Nelze zde však při této příležitosti bohužel nevzpomenout ani na ostudné a neodůvodněné odvolání ředitelů Karlovarského symfonického orchestru a Kanceláře architektury města Karlovy Vary v nejhorších chvílích pandemie. Obě instituce svým významem zásadně přesahují hranice města a doufejme, že proběhlé kroky nebyly záminkou pro jejich postupnou a nenápadnou likvidaci.

Jaký je celkový výhled do budoucna? Zejména je nutno ocenit snahu představitelů české kulturní a kreativní scény sdružených pod iniciativou Kreativní Česko, aby peníze z Národního fondu obnovy šly v původně plánované výši **8,2 mld**. Kč do kulturně-kreativních odvětví, protože právě živá kultura je jedním z nejzasaženějších odvětví celé pandemie. Ač jde o sektor, který vytváří až **5,3 % HDP**, stále zde rozpočet Ministerstva kultury nedosahuje dlouhodobě slibovaného 1 % ze státního rozpočtu. Pokud budou mít Piráti možnost podílet se na sestavování vlády po nadcházejících volbách, budou se snažit, aby kultura přestala být přehlíženou “Popelkou” a získala právní a finanční ukotvení, které ji náleží.

Co však může udělat každý z nás na podporu regionální kultury? Především Vás prosím, abyste teď po uvolnění epidemiologických opatření začali opět aktivně navštěvovat výstavy, divadelní představení, koncerty a místní festivaly. Umělci i pořadatelé potřebují opět cítit sounáležitost se svými diváky, aby jim mohli přinášet radost a umělecký prožitek.

**Živé umění tady a teď žádné virtuální prostředí nikdy plně nenahradí a nemělo bychom si na ně dlouhodobě zvyknout. Doufejme, že se umění brzy plně nadechne, a společně s ním i my, diváci!**
***Vítězslav Adamec***
